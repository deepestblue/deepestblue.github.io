---
layout: post
title: 45th Azhagiyasingar Thaniyan
date: '2013-11-16T10:19:00.000-08:00'
author: ambarish
tags:
- religion
modified_time: '2017-07-08T11:55:19.755-07:00'
blogger_id: tag:blogger.com,1999:blog-826032011974850866.post-7047413871205156774
blogger_orig_url: https://blog.ambari.sh/2013/11/blog-post.html
description: A commentary on the thaniyan on the 45th Ahobilamatha pontiff.
---

<div dir="ltr" style="text-align: left;" trbidi="on"><div input="latn-iso15919" lipi="1">mātaraṁ pitaraṁ jyēṣṭhānsarvānkr̥tvā hr̥di sthitān ।<br />indirāsahitaṁ viṣṇuṁ natvā lēkhamupakramē ॥<br /><br />lakṣmīnāthasamārambhāṁ nāthayāmunamadhyamām ।<br />asmadācāryaparyantāṁ vandē guruparamparām ॥<br /><br />viśiṣṭādvaitasiddhāntasya śrīvaiṣṇavasampradāyasya pratiṣṭhāpayituḥ śrīmadahōbilamaṭhasya pīṭhādhīpatayō vaikuṇṭhavāsinaḥ śrīmannārāyaṇayatīndramahādēśikāḥ āsan । tēṣāmupari dhyānaślōkamimaṁ bhaktāḥ pāpaṭhyantē ।<br /><br />śrīmadraṅgaśaṭhārisaṁyamivarāllabdhāgamāntadvayaṁ śrīmadvīraraghūdvahādyaśaṭhajitpādāravindāśrayam ।<br />śrīmadvēdavataṁsadēśikayatēḥ kāruṇyavīkṣāspadaṁ sēvē raṅgadhurīṇaśāsanavaśaṁ nārāyaṇaṁ yōginam ॥<br /><br />sadyō bhāgurimataprasiddhamallōpam avālōkitam । tataḥ luptākārēṣu padēṣu anyatamaṁ “vataṁsaḥ” iti stōtrasthaṁ padaṁ smr̥timāgatam । taccintanāt stutirapi smaraṇamamāyāt । stutiriyaṁ vyākhyēyēti dhiyā prayatnēsminnudyuktōsmi । <br /><h1>anvayaḥ</h1>śrīmadraṅgaśaṭhārisaṁyamivarāt labdhāgamāntadvayaṁ śrīmadvīraraghūdvahādyaśaṭhajitpādāravindāśrayaṁ śrīmadvēdavataṁsadēśikayatēḥ kāruṇyavīkṣāspadaṁ raṅgadhurīṇaśāsanavaśaṁ nārāyaṇaṁ yōginaṁ sēvē । śārdūlavikrīḍitam ।<br /><h1>vyākhyā</h1>atha <b>śrīmadraṅgaśaṭhārisaṁyamivarāt</b> । śrīmān maṅgalavān asyāstīti matup । raṅgaṁ śrīraṅganagaram । śaṭhāriḥ śaṭhasyāriḥ saṁsārabandhakaśaṭhavāyōḥ janmanā śatrutvāt bhavavimuktatvāt śaṭhakōpamunidyōtakaṁ nāmadhēyam । raṅgaṁ tadēva śaṭhārī raṅgaśaṭhāriḥ । saṁyamī । viyāmō viyamō yāmō yamō saṁyāmasaṁyamau ityamaraḥ । asyāstīti in । saṁyamī yatiḥ sannyāsī । raṅgaśaṭhāriḥ sa ēva saṁyamī raṅgaśaṭhārisaṁyamī । dvicatvāriṁśasya paṭṭadhāriṇōhōbilamaṭhādhīśasya śrīraṅgaśaṭhakōpayatīndramahādēśikasya dyōtakam । śrīmānasāvēva raṅgaśaṭhārisaṁyamī śrīmadraṅgaśaṭhārisaṁyamī । tadvaraḥ ṣaṣṭhītatpuruṣaḥ । nalōpaḥ prātipadikāntasyēti śrīmadraṅgaśaṭhārisaṁyamivaraḥ । tasmāt । vibhāṣā guṇōstriyām iti pañcamī । <b>labdhāgamāntadvayam</b> । āgamāntō vēdānta upaniṣadaḥ । taddvayaṁ dēvabhāṣōpaniṣadō dramiḍōpaniṣadaśca । dramiḍōpaniṣadastu divyasūribhī racitāḥ catuḥsahasrāṇi divyaprabandhāḥ vēdavanmukhyatvāt upaniṣadvanmanyamānatvāt tathābhihitāḥ । labdhamāgamāntadvayaṁ yēna saḥ labdhāgamāntadvayaḥ । tam । śrīraṅgaśaṭhakōpayatīndramahādēśikāt kālakṣēpēṇa nārāyaṇayatīndramahādēśikaḥ ubhayavēdāntasāram adhyaita, tēna samāśrayaṇaṁ ca vyadadhāt iti smārakaḥ pādaḥ ।<br /><br /><b>śrīmadvīraraghūdvahādyaśaṭhajitpādāravindāśrayam</b> । raghūdvahāḥ raghukulōdbhavāḥ tēṣvādyaḥ raghūdvahādyō rāghavaḥ । śaṭhaṁ jayatīti śaṭhajit hrasvasya piti kr̥ti tugiti takārāgamaḥ । śrīmān vīraḥ raghūdvahādyaḥ sa ēva śaṭhajit śrīmadvīraraghūdvahādyaśaṭhajit tricatvāriṁśaṁ ahōbilamaṭhādhipatiṁ vīrarāghavayatīndramahādēśikaṁ dyōtayati । pādāvēva aravindē pādāravindē । śrīmadvīraraghūdvahādyaśaṭhajitaḥ pādāravindē śrīmadvīraraghūdvahādyaśaṭhajitpādāravindē । tē āśrayō yasya sa śrīmadvīraraghūdvahādyaśaṭhajitpādāravindāśrayaḥ । tam । vīrarāghavayatīndramahādēśikēna nārāyaṇayatīndramahādēśikaḥ yathāvidhi bharaṁ samarpya prapannatvaṁ prāpēti jñāpakaṁ padam ।<br /><br /><b>śrīmadvēdavataṁsadēśikayatēḥ</b> । vataṁsōvataṁsaḥ śēkharaḥ । puṁsyuttaṁsāvataṁsau dvau karṇapūrēpi śēkharē ityamaraḥ । akārō lumpati bhāgurimatāt । vaṣṭi bhāgurirallōpamavāpyōrupasargayōḥ । vēdavataṁsō vēdānāṁ vataṁsaḥ vēdaśikharō vēdāntaḥ । vēdavatamsadēśikō vēdavataṁsasya dēśikō vēdāntadēśikaḥ । śrīmān vēdavataṁsadēśikaḥ sa ēva yatiḥ śrīmadvēdavataṁsadēśikayatiḥ catuścatvāriṁśasya maṭhādhipatēḥ vēdāntadēśikayatīndramahādēśikasyābhidhā । <b>kāruṇyavīkṣāspadam</b> । karuṇaiva kāruṇyaṁ svārthē ṣyañ । vīkṣā dr̥ṣṭiḥ । kāruṇyasya vīkṣā kāruṇyavīkṣā । kāruṇyavīkṣāyāḥ āspadam kāruṇyavīkṣāspadam । vēdāntadēśikayatīndramahādēśikasya dayayaiva nārāyaṇayatīndramahādēśikaḥ sannyāsāśramaṁ pratipanna iti dyōtitam । kiñca tatkaruṇayā kila nārāyaṇayatīndramahādēśikēna maṭhādhipatitā samprāptā iti sūcakaḥ pādaḥ ।<br /><br /><b>sēvē</b> upāsē । <b>raṅgadhurīṇaśāsanavaśam</b> । dhurīṇō nāyakō nāthaḥ । dhūrvahē dhuryadhaurēyadhurīṇāḥ sadhurandharāḥ ityamaraḥ । raṅgasya dhurīṇō raṅgadhurīṇaḥ raṅganāthaḥ śrīraṅgasthōrcāmūrtiḥ । tacchāsanaṁ nirdēśaḥ । avavādastu nirdēśō nidēśaḥ śāsanaṁ ca saḥ ityamaraḥ । raṅgadhurīṇaśāsanaṁ vaśō yasya saḥ raṅgadhurīṇaśāsanavaśaḥ । tam । pañcacatvāriṁśaḥ maṭhādhipatiḥ jñāpitaḥ pādēsmin । <b>nārāyaṇaṁ</b> nārāyaṇayatīndramahādēśikābhidham । <b>yōginaṁ</b> yatim ।<br /><br />itthaṁ caturṇāmapi pūrvabhūtānāṁ maṭhādhīśānāṁ grahaṇēna sakalāyāḥ ācāryaparamparāyāḥ jñāpanaṁ viśēṣaḥ ।<br /><h1>lēkhasūcī</h1><div>· <a href="http://sanskritdocuments.org/">nāmaliṅgānuśāsanam amarasiṁhaviracitam</a></div><div>· <a href="http://www.ibiblio.org/sripedia/oppiliappan/archives/sep04/msg00015.html">rāmānujadāsasya anantapadmanābhasya āṅglabhāṣāvyākhyā śrīpīḍiyāgaṇē</a></div><div>· <a href="http://narayan-prasad.blogspot.com/2008/07/2.html">bhāgurimatam ādhārīkr̥tya hindībhāṣāgranthaḥ nārayaṇaprasādavilikhitaḥ</a></div><h1>samarpaṇam</h1><div>ahōbilamaṭhādhīśamubhayōpaniṣadgurum ।</div><div>nārāyaṇaṁ madācāryaṁ praṇatōsmi muhurmuhuḥ ॥</div><br /><div>॥ Ω sarvaṁ śrīkr̥ṣṇārpaṇamastu ॥</div></div></div>