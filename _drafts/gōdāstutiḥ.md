---
layout: page
title: gōdāstutiḥ
---
    ॥ 𑌗𑍋𑌦𑌾𑌸𑍍𑌤𑍁𑌤𑌿𑌃 ॥

    𑌶𑍍𑌰𑍀𑌮𑌾𑌨𑍍𑌵𑍇𑌙𑍍𑌕𑌟𑌨𑌾𑌥𑌾𑌰𑍍𑌯𑌃 𑌕𑌵𑌿𑌤𑌾𑌰𑍍𑌕𑌿𑌕𑌕𑍇𑌸𑌰𑍀 ।
    𑌵𑍇𑌦𑌾𑌨𑍍𑌤𑌾𑌚𑌾𑌰𑍍𑌯𑌵𑌰𑍍𑌯𑍋 𑌮𑍇 𑌸𑌨𑍍𑌨𑌿𑌧𑌤𑍍𑌤𑌾𑌂 𑌸𑌦𑌾 𑌹𑍃𑌦𑌿 ॥

    𑌶𑍍𑌰𑍀𑌵𑌿𑌷𑍍𑌣𑍁𑌚𑌿𑌤𑍍𑌤𑌕𑍁𑌲𑌨𑌨𑍍𑌦𑌨𑌕𑌲𑍍𑌪𑌵𑌲𑍍𑌲𑍀𑌂 𑌶𑍍𑌰𑍀𑌰𑌙𑍍𑌗𑌰𑌾𑌜𑌹𑌰𑌿𑌚𑌨𑍍𑌦𑌨𑌯𑍋𑌗𑌦𑍃𑌶𑍍𑌯𑌾𑌮𑍍 ।
    𑌸𑌾𑌕𑍍𑌷𑌾𑌤𑍍𑌕𑍍𑌷𑌮𑌾𑌂 𑌕𑌰𑍁𑌣𑌯𑌾 𑌕𑌮𑌲𑌾𑌮𑌿𑌵𑌾𑌨𑍍𑌯𑌾𑌂 𑌗𑍋𑌦𑌾𑌮𑌨𑌨𑍍𑌯𑌶𑌰𑌣𑌃 𑌶𑌰𑌣𑌂 𑌪𑍍𑌰𑌪𑌦𑍍𑌯𑍇 ॥௧॥

    𑌵𑍈𑌦𑍇𑌶𑌿𑌕𑌃 𑌶𑍍𑌰𑍁𑌤𑌿𑌗𑌿𑌰𑌾𑌮𑌪𑌿 𑌭𑍂𑌯𑌸𑍀𑌨𑌾𑌂 𑌵𑌰𑍍𑌣𑍇𑌷𑍁 𑌮𑌾𑌤𑌿 𑌮𑌹𑌿𑌮𑌾 𑌨 𑌹𑌿 𑌮𑌾𑌦𑍃𑌶𑌾𑌂 𑌤𑍇 ।
    𑌇𑌤𑍍𑌥𑌂 𑌵𑌿𑌦𑌨𑍍𑌤𑌮𑌪𑌿 𑌮𑌾𑌂 𑌸𑌹𑌸𑍈𑌵 𑌗𑍋𑌦𑍇 𑌮𑍌𑌨𑌦𑍍𑌰𑍁𑌹𑍋 𑌮𑍁𑌖𑌰𑌯𑌨𑍍𑌤𑌿 𑌗𑍁𑌣𑌾𑌸𑍍𑌤𑍍𑌵𑌦𑍀𑌯𑌾𑌃 ॥௨॥

    𑌤𑍍𑌵𑌤𑍍𑌪𑍍𑌰𑍇𑌯𑌸𑌃 𑌶𑍍𑌰𑌵𑌣𑌯𑍋𑌰𑌮𑍃𑌤𑌾𑌯𑌮𑌾𑌨𑌾𑌂 𑌤𑍁𑌲𑍍𑌯𑌾𑌂 𑌤𑍍𑌵𑌦𑍀𑌯𑌮𑌣𑌿𑌨𑍂𑌪𑍁𑌰𑌶𑌿𑌞𑍍𑌜𑌿𑌤𑌾𑌨𑌾𑌮𑍍 ।
    𑌗𑍋𑌦𑍇 𑌤𑍍𑌵𑌮𑍇𑌵 𑌜𑌨𑌨𑌿 𑌤𑍍𑌵𑌦𑌭𑌿𑌷𑍍𑌟𑌵𑌾𑌰𑍍𑌹𑌾𑌂 𑌵𑌾𑌚𑌂 𑌪𑍍𑌰𑌸𑌨𑍍𑌨𑌮𑌧𑍁𑌰𑌾𑌂 𑌮𑌮 𑌸𑌂𑌵𑌿𑌧𑍇𑌹𑌿 ॥௩॥

    𑌕𑍃𑌷𑍍𑌣𑌾𑌨𑍍𑌵𑌯𑍇𑌨 𑌦𑌧𑌤𑍀𑌂 𑌯𑌮𑍁𑌨𑌾𑌨𑍁𑌭𑌾𑌵𑌂 𑌤𑍀𑌰𑍍𑌥𑍈𑌰𑍍𑌯𑌥𑌾𑌵𑌦𑌵𑌗𑌾𑌹𑍍𑌯 𑌸𑌰𑌸𑍍𑌵𑌤𑍀𑌂 𑌤𑍇 ।
    𑌗𑍋𑌦𑍇 𑌵𑌿𑌕𑌸𑍍𑌵𑌰𑌧𑌿𑌯𑌾𑌂 𑌭𑌵𑌤𑍀 𑌕𑌟𑌾𑌕𑍍𑌷𑌾𑌦𑍍𑌵𑌾𑌚𑌃 𑌸𑍍𑌫𑍁𑌰𑌨𑍍𑌤𑌿 𑌮𑌕𑌰𑌨𑍍𑌦𑌮𑍁𑌚𑌃 𑌕𑌵𑍀𑌨𑌾𑌮𑍍 ॥௪॥

    𑌅𑌸𑍍𑌮𑌾𑌦𑍃𑌶𑌾𑌮𑌪𑌕𑍃𑌤𑍌 𑌚𑌿𑌰𑌦𑍀𑌕𑍍𑌷𑌿𑌤𑌾𑌨𑌾𑌮𑌹𑍍𑌨𑌾𑌯 𑌦𑍇𑌵𑌿 𑌦𑌯𑌤𑍇 𑌯𑌦𑌸𑍌 𑌮𑍁𑌕𑍁𑌨𑍍𑌦𑌃 ।
    𑌤𑌨𑍍𑌨𑌿𑌶𑍍𑌚𑌿𑌤𑌂 𑌨𑌿𑌯𑌮𑌿𑌤𑌸𑍍𑌤𑌵 𑌮𑍌𑌲𑌿𑌦𑌾𑌮𑍍𑌨𑌾 𑌤𑌨𑍍𑌤𑍍𑌰𑍀𑌨𑌿𑌨𑌾𑌦𑌮𑌧𑍁𑌰𑍈𑌶𑍍𑌚 𑌗𑌿𑌰𑌾𑌂 𑌨𑌿𑌗𑍁𑌮𑍍𑌫𑍈𑌃 ॥௫॥

    𑌶𑍋𑌣𑌾𑌧𑌰𑍇𑌪𑌿 𑌕𑍁𑌚𑌯𑍋𑌰𑌪𑌿 𑌤𑍁𑌙𑍍𑌗𑌭𑌦𑍍𑌰𑌾 𑌵𑌾𑌚𑌾𑌂 𑌪𑍍𑌰𑌵𑌾𑌹𑌨𑌿𑌵𑌹𑍇𑌪𑌿 𑌸𑌰𑌸𑍍𑌵𑌤𑍀 𑌤𑍍𑌵𑌮𑍍 ।
    𑌅𑌪𑍍𑌰𑌾𑌕𑍃𑌤𑍈𑌰𑌪𑌿 𑌰𑌸𑍈𑌰𑍍𑌵𑌿𑌰𑌜𑌾 𑌸𑍍𑌵𑌭𑌾𑌵𑌾𑌦𑍍𑌗𑍋𑌦𑌾𑌪𑌿 𑌦𑍇𑌵𑌿 𑌕𑌮𑌿𑌤𑍁𑌰𑍍𑌨𑌨𑍁 𑌨𑌰𑍍𑌮𑌦𑌾𑌸𑌿 ॥௬॥

    𑌵𑌲𑍍𑌮𑍀𑌕𑌤𑌃 𑌶𑍍𑌰𑌵𑌣𑌤𑍋 𑌵𑌸𑍁𑌧𑌾𑌤𑍍𑌮𑌨𑌸𑍍𑌤𑍇 𑌜𑌾𑌤𑍋 𑌬𑌭𑍂𑌵 𑌸 𑌮𑍁𑌨𑌿𑌃 𑌕𑌵𑌿𑌸𑌾𑌰𑍍𑌵𑌭𑍌𑌮𑌃 ।
    𑌗𑍋𑌦𑍇 𑌕𑌿𑌮𑌦𑍍𑌭𑍁𑌤𑌮𑌿𑌦𑌂 𑌯𑌦𑌮𑍀 𑌸𑍍𑌵𑌦𑌨𑍍𑌤𑍇 𑌵𑌕𑍍𑌤𑍍𑌰𑌾𑌰𑌵𑌿𑌨𑍍𑌦𑌮𑌕𑌰𑌨𑍍𑌦𑌨𑌿𑌭𑌾𑌃 𑌪𑍍𑌰𑌬𑌨𑍍𑌧𑌾𑌃 ॥௭॥

    𑌭𑍋𑌕𑍍𑌤𑍁𑌂 𑌤𑌵 𑌪𑍍𑌰𑌿𑌯𑌤𑌮𑌂 𑌭𑌵𑌤𑍀𑌵 𑌗𑍋𑌦𑍇 𑌭𑌕𑍍𑌤𑌿𑌂 𑌨𑌿𑌜𑌾𑌂 𑌪𑍍𑌰𑌣𑌯𑌭𑌾𑌵𑌨𑌯𑌾 𑌗𑍃𑌣𑌨𑍍𑌤𑌃 ।
    𑌉𑌚𑍍𑌚𑌾𑌵𑌚𑍈𑌰𑍍𑌵𑌿𑌰𑌹𑌸𑌙𑍍𑌗𑌮𑌜𑍈𑌰𑍁𑌦𑌨𑍍𑌤𑍈𑌃 𑌶𑍃𑌙𑍍𑌗𑌾𑌰𑌯𑌨𑍍𑌤𑌿 𑌹𑍃𑌦𑌯𑌂 𑌗𑍁𑌰𑌵𑌸𑍍𑌤𑍍𑌵𑌦𑍀𑌯𑌾𑌃 ॥௮॥

    𑌮𑌾𑌤𑌃 𑌸𑌮𑍁𑌤𑍍𑌥𑌿𑌤𑌵𑌤𑍀𑌮𑌧𑌿𑌵𑌿𑌷𑍍𑌣𑍁𑌚𑌿𑌤𑍍𑌤𑌂 𑌵𑌿𑌶𑍍𑌵𑍋𑌪𑌜𑍀𑌵𑍍𑌯𑌮𑌮𑍃𑌤𑌂 𑌵𑌚𑌸𑌾 𑌦𑍁𑌹𑌾𑌨𑌾𑌮𑍍 ।
    𑌤𑌾𑌪𑌚𑍍𑌛𑌦𑌂 𑌹𑌿𑌮𑌰𑍁𑌚𑍇𑌰𑌿𑌵 𑌮𑍂𑌰𑍍𑌤𑌿𑌮𑌨𑍍𑌯𑌾𑌂 𑌸𑌨𑍍𑌤𑌃 𑌪𑌯𑍋𑌧𑌿𑌦𑍁𑌹𑌿𑌤𑍁𑌃 𑌸𑌹𑌜𑌾𑌂 𑌵𑌿𑌦𑍁𑌸𑍍𑌤𑍍𑌵𑌾𑌮𑍍 ॥௯॥

    𑌤𑌾𑌤𑌸𑍍𑌤𑍁 𑌤𑍇 𑌮𑌧𑍁𑌭𑌿𑌦𑌃 𑌸𑍍𑌤𑍁𑌤𑌿𑌲𑍇𑌶𑌵𑌶𑍍𑌯𑌾𑌤𑍍𑌕𑌰𑍍𑌣𑌾𑌮𑍃𑌤𑍈𑌃 𑌸𑍍𑌤𑍁𑌤𑌿𑌶𑌤𑍈𑌰𑌨𑌵𑌾𑌪𑍍𑌤𑌪𑍂𑌰𑍍𑌵𑌮𑍍 ।
    𑌤𑍍𑌵𑌨𑍍𑌮𑍌𑌲𑌿𑌗𑌨𑍍𑌧𑌸𑍁𑌭𑌗𑌾𑌮𑍁𑌪𑌹𑍃𑌤𑍍𑌯 𑌮𑌾𑌲𑌾𑌂 𑌲𑍇𑌭𑍇 𑌮𑌹𑌤𑍍𑌤𑌰𑌪𑌦𑌾𑌨𑍁𑌗𑍁𑌣𑌂 𑌪𑍍𑌰𑌸𑌾𑌦𑌮𑍍 ॥௰॥

    𑌦𑌿𑌗𑍍𑌦𑌕𑍍𑌷𑌿𑌣𑌾𑌪𑌿 𑌪𑌰𑌿𑌪𑌕𑍍𑌤𑍍𑌰𑌿𑌮𑌪𑍁𑌣𑍍𑌯𑌲𑌭𑍍𑌯𑌾𑌤𑍍𑌸𑌰𑍍𑌵𑍋𑌤𑍍𑌤𑌰𑌾 𑌭𑌵𑌤𑌿 𑌦𑍇𑌵𑌿 𑌤𑌵𑌾𑌵𑌤𑌾𑌰𑌾𑌤𑍍 ।
    𑌯𑌤𑍍𑌰𑍈𑌵 𑌰𑌙𑍍𑌗𑌪𑌤𑌿𑌨𑌾 𑌬𑌹𑍁𑌮𑌾𑌨𑌪𑍂𑌰𑍍𑌵𑌂 𑌨𑌿𑌦𑍍𑌰𑌾𑌲𑍁𑌨𑌾𑌪𑌿 𑌨𑌿𑌯𑌤𑌂 𑌨𑌿𑌹𑌿𑌤𑌾𑌃 𑌕𑌟𑌾𑌕𑍍𑌷𑌾𑌃 ॥௰௧॥

    𑌪𑍍𑌰𑌾𑌯𑍇𑌣 𑌦𑍇𑌵𑌿 𑌭𑌵𑌤𑍀𑌵𑍍𑌯𑌪𑌦𑍇𑌶𑌯𑍋𑌗𑌾𑌦𑍍𑌗𑍋𑌦𑌾𑌵𑌰𑍀 𑌜𑌗𑌦𑌿𑌦𑌂 𑌪𑌯𑌸𑌾 𑌪𑍁𑌨𑍀𑌤𑍇 ।
    𑌯𑌸𑍍𑌯𑌾𑌂 𑌸𑌮𑍇𑌤𑍍𑌯 𑌸𑌮𑌯𑍇𑌷𑍁 𑌚𑌿𑌰𑌂 𑌨𑌿𑌵𑌾𑌸𑌾𑌦𑍍𑌭𑌾𑌗𑍀𑌰𑌥𑍀𑌪𑍍𑌰𑌭𑍃𑌤𑌯𑍋𑌪𑌿 𑌭𑌵𑌨𑍍𑌤𑌿 𑌪𑍁𑌣𑍍𑌯𑌾𑌃 ॥௰௨॥

    𑌨𑌾𑌗𑍇𑌶𑌯𑌃 𑌸𑍁𑌤𑌨𑍁 𑌪𑌕𑍍𑌷𑌿𑌰𑌥𑌃 𑌕𑌥𑌂 𑌤𑍇 𑌜𑌾𑌤𑌃 𑌸𑍍𑌵𑌯𑌂𑌵𑌰𑌪𑌤𑌿𑌃 𑌪𑍁𑌰𑍁𑌷𑌃 𑌪𑍁𑌰𑌾𑌣𑌃 ।
    𑌏𑌵𑌂𑌵𑌿𑌧𑌾𑌃 𑌸𑌮𑍁𑌚𑌿𑌤𑌂 𑌪𑍍𑌰𑌣𑌯𑌂 𑌭𑌵𑌤𑍍𑌯𑌾𑌃 𑌸𑌨𑍍𑌦𑌰𑍍𑌶𑌯𑌨𑍍𑌤𑌿 𑌪𑌰𑌿𑌹𑌾𑌸𑌗𑌿𑌰𑌃 𑌸𑌖𑍀𑌨𑌾𑌮𑍍 ॥௰௩॥

    𑌤𑍍𑌵𑌦𑍍𑌭𑍁𑌕𑍍𑌤𑌮𑌾𑌲𑍍𑌯𑌸𑍁𑌰𑌭𑍀𑌕𑍃𑌤𑌚𑌾𑌰𑍁𑌮𑍌𑌲𑍇𑌰𑍍𑌹𑌿𑌤𑍍𑌵𑌾 𑌭𑍁𑌜𑌾𑌨𑍍𑌤𑌰𑌗𑌤𑌾𑌮𑌪𑌿 𑌵𑍈𑌜𑌯𑌨𑍍𑌤𑍀𑌮𑍍 ।
    𑌪𑌤𑍍𑌯𑍁𑌸𑍍𑌤𑌵𑍇𑌶𑍍𑌵𑌰𑌿 𑌮𑌿𑌥𑌃 𑌪𑍍𑌰𑌤𑌿𑌘𑌾𑌤𑌲𑍋𑌲𑌾 𑌬𑌰𑍍𑌹𑌾𑌤𑌪𑌤𑍍𑌰𑌰𑍁𑌚𑌿𑌮𑌾𑌰𑌚𑌯𑌨𑍍𑌤𑌿 𑌭𑍃𑌙𑍍𑌗𑌾𑌃 ॥௰௪॥

    𑌆𑌮𑍋𑌦𑌵𑌤𑍍𑌯𑌪𑌿 𑌸𑌦𑌾 𑌹𑍃𑌦𑌯𑌙𑍍𑌗𑌮𑌾𑌪𑌿 𑌰𑌾𑌗𑌾𑌨𑍍𑌵𑌿𑌤𑌾𑌪𑌿 𑌲𑌲𑌿𑌤𑌾𑌪𑌿 𑌗𑍁𑌣𑍋𑌤𑍍𑌤𑌰𑌾𑌪𑌿 ।
    𑌮𑍌𑌲𑌿𑌸𑍍𑌰𑌜𑌾 𑌤𑌵 𑌮𑍁𑌕𑍁𑌨𑍍𑌦𑌕𑌿𑌰𑍀𑌟𑌭𑌾𑌜𑌾 𑌗𑍋𑌦𑍇 𑌭𑌵𑌤𑍍𑌯𑌧𑌰𑌿𑌤𑌾 𑌖𑌲𑍁 𑌵𑍈𑌜𑌯𑌨𑍍𑌤𑍀 ॥௰௫॥

    𑌤𑍍𑌵𑌨𑍍𑌮𑍌𑌲𑌿𑌦𑌾𑌮𑌨𑌿 𑌵𑌿𑌭𑍋𑌃 𑌶𑌿𑌰𑌸𑌾 𑌗𑍃𑌹𑍀𑌤𑍇 𑌸𑍍𑌵𑌚𑍍𑌛𑌨𑍍𑌦𑌕𑌲𑍍𑌪𑌿𑌤𑌸𑌪𑍀𑌤𑌿𑌰𑌸𑌪𑍍𑌰𑌮𑍋𑌦𑌾𑌃 ।
    𑌮𑌞𑍍𑌜𑍁𑌸𑍍𑌵𑌨𑌾 𑌮𑌧𑍁𑌲𑌿𑌹𑍋 𑌵𑌿𑌦𑌧𑍁𑌃 𑌸𑍍𑌵𑌯𑌂 𑌤𑍇 𑌸𑍍𑌵𑌾𑌯𑌂𑌵𑌰𑌂 𑌕𑌮𑌪𑌿 𑌮𑌙𑍍𑌗𑌲𑌤𑍂𑌰𑍍𑌯𑌘𑍋𑌷𑌮𑍍 ॥௰௬॥

    𑌵𑌿𑌶𑍍𑌵𑌾𑌸𑌮𑌾𑌨𑌰𑌜𑌸𑌾 𑌕𑌮𑌲𑍇𑌨 𑌨𑌾𑌭𑍌 𑌵𑌕𑍍𑌷𑌃𑌸𑍍𑌥𑌲𑍇 𑌚 𑌕𑌮𑌲𑌾𑌸𑍍𑌤𑌨𑌚𑌨𑍍𑌦𑌨𑍇𑌨 ।
    𑌆𑌮𑍋𑌦𑌿𑌤𑍋𑌪𑌿 𑌨𑌿𑌗𑌮𑍈𑌰𑍍𑌵𑌿𑌭𑍁𑌰𑌙𑍍𑌘𑍍𑌰𑌿𑌯𑍁𑌗𑍍𑌮𑍇 𑌧𑌤𑍍𑌤𑍇 𑌨𑌤𑍇𑌨 𑌶𑌿𑌰𑌸𑌾 𑌤𑌵 𑌮𑍌𑌲𑌿𑌮𑌾𑌲𑌾𑌮𑍍 ॥௰௭॥

    𑌚𑍂𑌡𑌾𑌪𑌦𑍇𑌨 𑌪𑌰𑌿𑌗𑍃𑌹𑍍𑌯 𑌤𑌵𑍋𑌤𑍍𑌤𑌰𑍀𑌯𑌂 𑌮𑌾𑌲𑌾𑌮𑌪𑌿 𑌤𑍍𑌵𑌦𑌲𑌕𑍈𑌰𑌧𑌿𑌵𑌾𑌸𑍍𑌯 𑌦𑌤𑍍𑌤𑌾𑌮𑍍 ।
    𑌪𑍍𑌰𑌾𑌯𑍇𑌣 𑌰𑌙𑍍𑌗𑌪𑌤𑌿𑌰𑍇𑌷 𑌬𑌿𑌭𑌰𑍍𑌤𑌿 𑌗𑍋𑌦𑍇 𑌸𑍌𑌭𑌾𑌗𑍍𑌯𑌸𑌮𑍍𑌪𑌦𑌭𑌿𑌷𑍇𑌕𑌮𑌹𑌾𑌧𑌿𑌕𑌾𑌰𑌮𑍍 ॥௰௮॥

    𑌤𑍁𑌙𑍍𑌗𑍈𑌰𑌕𑍃𑌤𑍍𑌰𑌿𑌮𑌗𑌿𑌰𑌃 𑌸𑍍𑌵𑌯𑌮𑍁𑌤𑍍𑌤𑌮𑌾𑌙𑍍𑌗𑍈𑌰𑍍𑌯𑌂 𑌸𑌰𑍍𑌵𑌗𑌨𑍍𑌧 𑌇𑌤𑌿 𑌸𑌾𑌦𑌰𑌮𑍁𑌦𑍍𑌵𑌹𑌨𑍍𑌤𑌿 ।
    𑌆𑌮𑍋𑌦𑌮𑌨𑍍𑌯𑌮𑌧𑌿𑌗𑌚𑍍𑌛𑌤𑌿 𑌮𑌾𑌲𑌿𑌕𑌾𑌭𑌿𑌃 𑌸𑍋𑌪𑌿 𑌤𑍍𑌵𑌦𑍀𑌯𑌕𑍁𑌟𑌿𑌲𑌾𑌲𑌕𑌵𑌾𑌸𑌿𑌤𑌾𑌭𑌿𑌃 ॥௰௯॥

    𑌧𑌨𑍍𑌯𑍇 𑌸𑌮𑌸𑍍𑌤𑌜𑌗𑌤𑌾𑌂 𑌪𑌿𑌤𑍁𑌰𑍁𑌤𑍍𑌤𑌮𑌾𑌙𑍍𑌗𑍇 𑌤𑍍𑌵𑌨𑍍𑌮𑍌𑌲𑌿𑌮𑌾𑌲𑍍𑌯𑌭𑌰𑌸𑌮𑍍𑌭𑌰𑌣𑍇𑌨 𑌭𑍂𑌯𑌃 ।
    𑌇𑌨𑍍𑌦𑍀𑌵𑌰𑌸𑍍𑌰𑌜𑌮𑌿𑌵𑌾𑌦𑌧𑌤𑌿 𑌤𑍍𑌵𑌦𑍀𑌯𑌾𑌨𑍍𑌯𑌾𑌕𑍇𑌕𑌰𑌾𑌣𑌿 𑌬𑌹𑍁𑌮𑌾𑌨𑌵𑌿𑌲𑍋𑌕𑌿𑌤𑌾𑌨𑌿 ॥௨௰॥

    𑌰𑌙𑍍𑌗𑍇𑌶𑍍𑌵𑌰𑌸𑍍𑌯 𑌤𑌵 𑌚 𑌪𑍍𑌰𑌣𑌯𑌾𑌨𑍁𑌬𑌨𑍍𑌧𑌾𑌦𑌨𑍍𑌯𑍋𑌨𑍍𑌯𑌮𑌾𑌲𑍍𑌯𑌪𑌰𑌿𑌵𑍃𑌤𑍍𑌤𑌿𑌮𑌭𑌿𑌷𑍍𑌟𑍁𑌵𑌨𑍍𑌤𑌃 ।
    𑌵𑌾𑌚𑌾𑌲𑌯𑌨𑍍𑌤𑌿 𑌵𑌸𑍁𑌧𑍇 𑌰𑌸𑌿𑌕𑌾𑌸𑍍𑌤𑍍𑌰𑌿𑌲𑍋𑌕𑍀𑌂 𑌨𑍍𑌯𑍂𑌨𑌾𑌧𑌿𑌕𑌤𑍍𑌵𑌸𑌮𑌤𑌾𑌵𑌿𑌷𑌯𑍈𑌰𑍍𑌵𑌿𑌵𑌾𑌦𑍈𑌃 ॥௨௰௧॥

    𑌦𑍂𑌰𑍍𑌵𑌾𑌦𑌲𑌪𑍍𑌰𑌤𑌿𑌮𑌯𑌾 𑌤𑌵 𑌦𑍇𑌹𑌕𑌾𑌨𑍍𑌤𑍍𑌯𑌾 𑌗𑍋𑌰𑍋𑌚𑌨𑌾𑌰𑍁𑌚𑌿𑌰𑌯𑌾 𑌚 𑌰𑍁𑌚𑍇𑌨𑍍𑌦𑌿𑌰𑌾𑌯𑌾𑌃 ।
    𑌆𑌸𑍀𑌦𑌨𑍁𑌜𑍍𑌝𑌿𑌤𑌶𑌿𑌖𑌾𑌵𑌲𑌕𑌣𑍍𑌠𑌶𑍋𑌭𑌂 𑌮𑌾𑌙𑍍𑌗𑌲𑍍𑌯𑌦𑌂 𑌪𑍍𑌰𑌣𑌮𑌤𑌾𑌂 𑌮𑌧𑍁𑌵𑍈𑌰𑌿𑌗𑌾𑌤𑍍𑌰𑌮𑍍 ॥௨௰௨॥

    𑌅𑌰𑍍𑌚𑍍𑌯𑌂 𑌸𑌮𑌰𑍍𑌚𑍍𑌯 𑌨𑌿𑌯𑌮𑍈𑌰𑍍𑌨𑌿𑌗𑌮𑌪𑍍𑌰𑌸𑍂𑌨𑍈𑌰𑍍𑌨𑌾𑌥𑌂 𑌤𑍍𑌵𑌯𑌾 𑌕𑌮𑌲𑌯𑌾 𑌚 𑌸𑌮𑍇𑌯𑌿𑌵𑌾𑌂𑌸𑌮𑍍 ।
    𑌮𑌾𑌤𑌶𑍍𑌚𑌿𑌰𑌂 𑌨𑌿𑌰𑌵𑌿𑌶𑌨𑍍𑌨𑌿𑌜𑌮𑌾𑌧𑌿𑌰𑌾𑌜𑍍𑌯𑌂 𑌮𑌾𑌨𑍍𑌯𑌾 𑌮𑌨𑍁𑌪𑍍𑌰𑌭𑍃𑌤𑌯𑍋𑌪𑌿 𑌮𑌹𑍀𑌕𑍍𑌷𑌿𑌤𑌸𑍍𑌤𑍇 ॥௨௰௩॥

    𑌆𑌰𑍍𑌦𑍍𑌰𑌾𑌪𑌰𑌾𑌧𑌿𑌨𑌿 𑌜𑌨𑍇𑌪𑍍𑌯𑌭𑌿𑌰𑌕𑍍𑌷𑌣𑌾𑌰𑍍𑌥𑌂 𑌰𑌙𑍍𑌗𑍇𑌶𑍍𑌵𑌰𑌸𑍍𑌯 𑌰𑌮𑌯𑌾 𑌵𑌿𑌨𑌿𑌵𑍇𑌦𑍍𑌯𑌮𑌾𑌨𑍇 ।
    𑌪𑌾𑌰𑍍𑌶𑍍𑌵𑍇 𑌪𑌰𑌤𑍍𑌰 𑌭𑌵𑌤𑍀 𑌯𑌦𑌿 𑌤𑌤𑍍𑌰 𑌨𑌾𑌸𑍀𑌤𑍍𑌪𑍍𑌰𑌾𑌯𑍇𑌣 𑌦𑍇𑌵𑌿 𑌵𑌦𑌨𑌂 𑌪𑌰𑌿𑌵𑌰𑍍𑌤𑌿𑌤𑌂 𑌸𑍍𑌯𑌾𑌤𑍍 ॥௨௰௪॥

    𑌗𑍋𑌦𑍇 𑌗𑍁𑌣𑍈𑌰𑌪𑌨𑌯𑌨𑍍𑌪𑍍𑌰𑌣𑌤𑌾𑌪𑌰𑌾𑌧𑌾𑌨𑍍𑌭𑍍𑌰𑍂𑌕𑍍𑌷𑍇𑌪 𑌏𑌵 𑌤𑌵 𑌭𑍋𑌗𑌰𑌸𑌾𑌨𑍁𑌕𑍂𑌲𑌃 ।
    𑌕𑌰𑍍𑌮𑌾𑌨𑍁𑌬𑌨𑍍𑌧𑌿 𑌫𑌲𑌦𑌾𑌨𑌰𑌤𑌸𑍍𑌯 𑌭𑌰𑍍𑌤𑍁𑌃 𑌸𑍍𑌵𑌾𑌤𑌨𑍍𑌤𑍍𑌰𑍍𑌯𑌦𑍁𑌰𑍍𑌵𑍍𑌯𑌸𑌨𑌮𑌰𑍍𑌮𑌭𑌿𑌦𑌾𑌨𑌿𑌦𑌾𑌨𑌮𑍍 ॥௨௰௫॥

    𑌰𑌙𑍍𑌗𑍇 𑌤𑌡𑌿𑌦𑍍𑌗𑍁𑌣𑌵𑌤𑍋 𑌰𑌮𑌯𑍈𑌵 𑌗𑍋𑌦𑍇 𑌕𑍃𑌷𑍍𑌣𑌾𑌮𑍍𑌬𑍁𑌦𑌸𑍍𑌯 𑌘𑌟𑌿𑌤𑌾𑌂 𑌕𑍃𑌪𑌯𑌾 𑌸𑍁𑌵𑍃𑌷𑍍𑌟𑍍𑌯𑌾 ।
    𑌦𑍌𑌰𑍍𑌗𑌤𑍍𑌯𑌦𑍁𑌰𑍍𑌵𑌿𑌷𑌵𑌿𑌨𑌾𑌶𑌸𑍁𑌧𑌾𑌨𑌦𑍀𑌂 𑌤𑍍𑌵𑌾𑌂 𑌸𑌨𑍍𑌤𑌃 𑌪𑍍𑌰𑌪𑌦𑍍𑌯 𑌶𑌮𑌯𑌨𑍍𑌤𑍍𑌯𑌚𑌿𑌰𑍇𑌣 𑌤𑌾𑌪𑌾𑌨𑍍 ॥௨௰௬॥

    𑌜𑌾𑌤𑌾𑌪𑌰𑌾𑌧𑌮𑌪𑌿 𑌮𑌾𑌮𑌨𑍁𑌕𑌮𑍍𑌪𑍍𑌯 𑌗𑍋𑌦𑍇 𑌗𑍋𑌪𑍍𑌤𑍍𑌰𑍀 𑌯𑌦𑌿 𑌤𑍍𑌵𑌮𑌸𑌿 𑌯𑍁𑌕𑍍𑌤𑌮𑌿𑌦𑌂 𑌭𑌵𑌤𑍍𑌯𑌾𑌃 ।
    𑌵𑌾𑌤𑍍𑌸𑌲𑍍𑌯𑌨𑌿𑌰𑍍𑌭𑌰𑌤𑌯𑌾 𑌜𑌨𑌨𑍀 𑌕𑍁𑌮𑌾𑌰𑌂 𑌸𑍍𑌤𑌨𑍍𑌯𑍇𑌨 𑌵𑌰𑍍𑌧𑌯𑌤𑌿 𑌦𑌷𑍍𑌟𑌪𑌯𑍋𑌧𑌰𑌾𑌪𑌿 ॥௨௰௭॥

    𑌶𑌤𑌮𑌖𑌮𑌣𑌿𑌨𑍀𑌲𑌾 𑌚𑌾𑌰𑍁 𑌕𑌲𑍍𑌹𑌾𑌰𑌹𑌸𑍍𑌤𑌾 𑌸𑍍𑌤𑌨𑌭𑌰𑌨𑌮𑌿𑌤𑌾𑌙𑍍𑌗𑍀 𑌸𑌾𑌨𑍍𑌦𑍍𑌰𑌵𑌾𑌤𑍍𑌸𑌲𑍍𑌯𑌸𑌿𑌨𑍍𑌧𑍁𑌃 ।
    𑌅𑌲𑌕𑌵𑌿𑌨𑌿𑌹𑌿𑌤𑌾𑌭𑌿𑌃 𑌸𑍍𑌰𑌗𑍍𑌭𑌿𑌰𑌾𑌕𑍃𑌷𑍍𑌟𑌨𑌾𑌥𑌾 𑌵𑌿𑌲𑌸𑌤𑍁 𑌹𑍃𑌦𑌿 𑌗𑍋𑌦𑌾 𑌵𑌿𑌷𑍍𑌣𑍁𑌚𑌿𑌤𑍍𑌤𑌾𑌤𑍍𑌮𑌜𑌾 𑌨𑌃 ॥௨௰௮॥

    𑌇𑌤𑌿 𑌵𑌿𑌕𑌸𑌿𑌤𑌭𑌕𑍍𑌤𑍇𑌰𑍁𑌤𑍍𑌥𑌿𑌤𑌾𑌂 𑌵𑍇𑌙𑍍𑌕𑌟𑍇𑌶𑌾𑌦𑍍𑌬𑌹𑍁𑌗𑍁𑌣𑌰𑌮𑌣𑍀𑌯𑌾𑌂 𑌵𑌕𑍍𑌤𑌿 𑌗𑍋𑌦𑌾𑌸𑍍𑌤𑍁𑌤𑌿𑌂 𑌯𑌃 ।
    𑌸 𑌭𑌵𑌤𑌿 𑌬𑌹𑍁𑌮𑌾𑌨𑍍𑌯𑌃 𑌶𑍍𑌰𑍀𑌮𑌤𑍋 𑌰𑌙𑍍𑌗𑌭𑌰𑍍𑌤𑍁𑌶𑍍𑌚𑌰𑌣𑌕𑌮𑌲𑌸𑍇𑌵𑌾𑌂 𑌶𑌾𑌶𑍍𑌵𑌤𑍀𑌮𑌭𑍍𑌯𑍁𑌪𑍈𑌷𑍍𑌯𑌨𑍍 ॥௨௰௯॥

    𑌕𑌵𑌿𑌤𑌾𑌰𑍍𑌕𑌿𑌕𑌸𑌿𑌂𑌹𑌾𑌯 𑌕𑌲𑍍𑌯𑌾𑌣𑌗𑍁𑌣𑌶𑌾𑌲𑌿𑌨𑍇 ।
    𑌶𑍍𑌰𑍀𑌮𑌤𑍇 𑌵𑍇𑌙𑍍𑌕𑌟𑍇𑌶𑌾𑌯 𑌵𑍇𑌦𑌾𑌨𑍍𑌤𑌗𑍁𑌰𑌵𑍇 𑌨𑌮𑌃 ॥
